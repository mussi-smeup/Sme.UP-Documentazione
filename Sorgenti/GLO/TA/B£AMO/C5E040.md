### **Bilancio Cosolidato**

Il bilancio consolidato rappresenta lo strumento che permette di rappresentare la realtà patrimoniale, finanziaria ed economica di un gruppo d'impresa attraverso l'opportuna eliminazione dei rapporti che hanno prodotto effetti soltanto all'interno del gruppo.
Nel bilancio consolidato le singole imprese vengono assimilate a divisioni o filiali di un'unica grande società. Da ciò derivano due importanti caratteristiche : 
 \* le singole attività e passività e i singoli componenti del conto economico dell'impresa madre o capogruppo o controllante vanno sommati alle corrispondenti attività e passività e ai corrispondenti componenti del conto economico delle controllate;
 \* gli elementi patrimoniali ed economici che hanno natura di reciprocità vanno eliminati dal bilancio consolidato, con lo scopo di evidenziare solo i saldi e le operazioni tra il gruppo e i terzi.

### **Metodi di Consolidamento**


Esistono diverse metodologie di consolidamento la cui scelta è legata alle diverse teorie contabili di gruppo.
Le 4 metodologie accettate sono : 
 \* Metodo di consolidamento integrale nella teoria dell'entità (entity theory) :  il gruppo viene visto come un'unica entità economica, pertanto attività e passività, costi e ricavi, risultato d'esercizio e patrimonio, devono essere consolidati integralmente, al fine di mostrare la complessiva struttura patrimoniale e reddituale del Gruppo quale unicum indivisibile.
 \* Metodo di consolidamento proporzionale nella teoria della proprietà (proprietary theory) :  l'unità contabile di riferimento non è il gruppo nel suo complesso bensì il bilancio della capogruppo e il consolidato altro non è che un'estensione di quello, per tenere conto delle quote detenute nelle società controllate. Il patrimonio netto e il risultato d'esercizio consolidato dovranno rappresentare pertanto quanto di pertinenza della capogruppo e il metodo di consolidamento consisterà nella attribuzione proporzionale di attività, passività, costi, ricavi, utile e patrimonio.
 \* Metodo di consolidamento integrale nella teoria della capogruppo (parent company theory) :  contempera l'esigenza di fornire una completa informazione della realtà economico patrimoniale del gruppo con quella di evidenziare il risultato economico e il patrimonio netto di stretta pertinenza della capogruppo. Il metodo di consolidamento è pertanto quello della integrale attrazione di attività, passività ecc., che al contrario di quanto previsto nell'applicazione connessa con la teoria dell'entità, deve evidenziare la quota di patrimonio netto e di risultato economico di pertinenza di terzi. Le quote di patrimonio netto di pertinenza di terzi possono essere evidenziate nel contesto del patrimonio netto o nelle passività.
 \* Metodo del patrimonio netto (equity method) :  è un consolidamento sintetico, che non può considerarsi sostitutivo di un vero e proprio procedimento di consolidamento in quanto non attrae nel bilancio della capogruppo le attività, le passività e i componenti del risultato economico. Il risultato delle controllate è esposto in una singola riga del conto economico (tra i proventi da partecipazioni). Il valore (pro quota) del patrimonio delle controllate è sinteticamente esposto nella voce "Partecipazioni".

### **Gestione operazioni intercompany**


Il bilancio consolidato deve includere solo le operazioni che le società incluse nel perimetro di consolidamento hanno effettuato con i terzi,pertanto, devono essere eliminati in sede di consolidamento le operazioni ed i saldi reciproci, perché costituiscono semplicemente il trasferimento di risorse all'interno del gruppo.
Le eliminazioni delle operazioni intragruppo di distinguono in : 
 \* Elisioni :  non modificano il risultato ed il patrimonio netto aggregato (Crediti / Debiti; Costi / Ricavi)
 \* Eliminazioni :  modificano il risultato ed il patrimonio netto aggregato (Cessioni di merci; Cessioni di immobilizzazioni; Dividendi)


